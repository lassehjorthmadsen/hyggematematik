---
title: "Potenser og rødder"
---


## Hvad er potenser og rødder? {#sec-potenser}
### Potenser

Potenser er faktisk nemt: Det er bare en smart måde at skrive ned, når et tal bliver ganget med sig selv et vist antal gange. For eksempel:

$$ 5 \cdot 5 = 5^2 = 25 $$
$$ 5 \cdot 5 \cdot 5 = 5^3 = 125 $$
$$ 5 \cdot 5 \cdot 5 \cdot 5 = 5^4 = 625 $$

Det er selvfølgelig allermest smart, hvis man har et laaangt gangestykke af denne type:

$$ 2 \cdot 2 \cdot 2 \cdot 2 \cdot 2 \cdot 2 \cdot 2 \cdot 2 \cdot 2 \cdot 2= 2^{10} = 1024 $$

Man kan udtale det på flere måder: "to opløftet til ti" eller "to i tiende" eller "to i tiende potens.

Hvis vi skriver det lidt mere generelt kan vi sige $a^n$, hvor man kalder $a$ for *grundtallet* og $n$ for *potensen*.

Der er nogle nyttige regneregler man kan bruge, når man regner med potenser. Lad os gennemgå de vigtigste:

### Multiplikation af to potenser med samme grundtal

$$ a^n \cdot a^m = a^{n+m}$$

Den letteste måde at forstå, hvorfor det er sådan, er ved at se på et lille regneeksempel:

$$ 3^2 \cdot 3^3 = 3^{2+3} = 3^5 = 243 $$
Vi kan se klart, at det må være sådan, ved at skrive det som almindelige gangestykker og bruge parenteser til holde styr på rodet:

$$ 3^2 \cdot 3^3 = (3 \cdot 3) \cdot (3 \cdot 3 \cdot 3) = 3 \cdot 3 \cdot 3 \cdot 3 \cdot 3 = 3^5 $$

Når man ganger to ens grundtal opløftet til forskellige potenser, kan man altså bare lægge potenserne samme. Det er nemlig lige meget, om man først ganger 3 med sig selv 2 gange, og *så* ganger med 3 ganget med sig selv 3 gange, *eller* man bare gør det hele på én gang.

### Division af to potenser med samme grundtal

Man kan bruge en lignende regel, når man *dividerer* to ens grundtal opløftet til forskellige potenser:

$$ \frac{a^n}{a^m} = a^{n-m}$$
Igen er det nemmest at se, hvorfor det er sådan, ved at tage et eksempel:


$$ \frac{4^5}{4^3} = 4^{5-2} = 4^2 = 16$$

Fordi:

$$ \frac{4^5}{4^3} = \frac{4 \cdot 4 \cdot 4 \cdot 4 \cdot 4}{{4 \cdot 4 \cdot 4}} = \frac{4 \cdot 4}{1} = 4^2 = 16$$

### Potenser af potenser

Hvis man opløfter til en potens, og så opløfter *en gang til*, til en ny potens, gælder denne regel:

$$ (a^m)^n = a^{m\cdot n} $$
Det er heller ikke så svært at se, hvis tager et eksempel og skriver det lidt om:

$$ (5^2)^3 = 5^2 \cdot 5^2 \cdot 5^2 $$

Og herfra kan vi enten skrive det helt ud, *eller* bruge reglen for multiplikation af potenser med samme grundtal. Altså:

$$ 5^2 \cdot 5^2 \cdot 5^2 = 5^{2+2+2} = 5^6 $$
Eller:

$$ 5^2 \cdot 5^2 \cdot 5^2= (5 \cdot 5) \cdot (5 \cdot 5) \cdot (5 \cdot 5) = 5 \cdot 5 \cdot 5 \cdot 5 \cdot 5 \cdot 5 = 5^6 $$

### Potenser af produkter

Her er reglen for, hvordan man opløfter *produktet* af to tal til en potens:

$$ (a \cdot b)^n = a^n \cdot b^n $$

Og eksemplet der viser, hvorfor det må passe:

$$ (4x)^3 = 4x \cdot 4x \cdot 4x = 4 \cdot 4 \cdot 4 \cdot x \cdot x \cdot x = 4^3 \cdot x^3 $$

### Potenser af brøker

Denne her regel gælder generelt (men duer kun, hvis $b$ *ikke* er nul).

$$ \left(\frac{a}{b}\right)^n = \frac{a^n}{b^n},\ b \neq 0 $$

Et eksempel:

$$ \left( \frac{2}{3} \right) ^ 2 = \frac{2}{3} \cdot \frac{2}{3} = \frac{2^2}{3^2} $$
Fordi vi ganger to brøker ved at gange nævner med nævner og tæller med tæller.

### Rødder

Den mest almindelige rod er kvadratroden som vi skriver sådan her: $\sqrt{x}$. Det betyder "det tal som ganget med sig selv giver $x$. For eksempel: $\sqrt{9} = 3$ fordi 3 ganget med sig selv giver 9.

Rødder er det *omvendte* af potenser. Det betyder at en kvadratrod *ophæver* et tal opløftet til to. Sådan her:


$$ \sqrt{x^2} = x$$

Det gælder også omvendt:

$$ (\sqrt{x})^2 = x$$

Altså for eksempel: $\sqrt{3^2} = 3$ og $(\sqrt{9})^2 = 9$ 

Ligesom potenstal ikke behøver være to, kan rødder også godt være andet en kvadratrødder. Den *tredje* rod, for eksempel, kalder vi nogle gange *kubikroden* og skriver sådan: $\sqrt[3]{x}$. Kubikroden er, når vi finder et tal som ganget med sig selv *tre* gange, giver noget bestemt. For eksempel: $\sqrt[3]{8} = 2$ fordi $2^3=8$.

Som sagt ophæver rødder de tilsvarende potenser, sådan her:

$$ \sqrt{x^2} = x $$

$$ \sqrt[3]{x^3} = x $$

$$ \sqrt[4]{x^4} = x $$

$$ \sqrt[5]{x^5} = x $$

$$ \sqrt[6]{x^6} = x $$

$$ \sqrt[218]{x^{218}} = x $$

Hvis du er vågen, har du måske lagt mærke til, at det er lidt ulogisk, at kvadratroden skrives sådan her: $\sqrt{x}$ og ikke sådan her: $\sqrt[2]{x}$. Det simpelthen fordi, at kvadratroden er den allermest almindelige rod så vi springer bare to-tallet over for at gøre udtrykket lidt nemmere at skrive.

Fordi rødder ophæver potenser, kan man blive ved og ved med en kvadratrodstrappe sådan her:

$$ \sqrt{\sqrt{\sqrt{\sqrt{\sqrt{\sqrt{\sqrt{x^2}^2}^2}^2}^2}^2}^2} = x$$

Det er lidt fjollet og ret forvirrende at se på.

### Sjove potenser

Hvad sker der egentlig hvis man prøver det her:

$$ x^{\frac{1}{2}} = \ ? $$

Hvis vi tænker tilbage på vores potensregneregler ved vi at:

$$ \left(x^\frac{1}{2}\right)^2 = x^{\frac{1}{2}\cdot 2} = x^1 = x $$
Vi ved samtidig at:

$$ (\sqrt{x})^2 = x $$. 

Så derfor må det her være rigtigt:

$$ x^\frac{1}{2} = \sqrt{x} $$

Selvom vi ikke umiddelbart kan forestille os, hvor dan man ganger et tal med sig selv "en halv gang", så må det altså svare til at tage kvadratroden, hvis potensregnereglerne skal passe også for andet end heltal.

Tilsvarende gælder:

$$x^\frac{1}{3} = \sqrt[3]{x}$$ 
Og:
$$x^\frac{1}{4} = \sqrt[4]{x}$$
Og: 

$$x^\frac{1}{5} = \sqrt[5]{x}$$ 

Og: 

$$x^\frac{1}{219} = \sqrt[219]{x}$$

og så videre.

Det betyder, at potenstal og rødder kan være *alle* tal, og vi kan derfor også godt skrive $x^{2,3}$ eller $4^\pi$ eller $\sqrt[2,3]{x} = x^\frac{1}{2,3}$.

Tyg eventuelt lidt på, hvorfor det sidste udtryk må være rigtig.

Men hvorfor? Hvad kan man bruge det til?

### Renters rente

### Epidemier
